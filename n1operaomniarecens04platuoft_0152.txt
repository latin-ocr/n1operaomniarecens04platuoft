-— cxxxvi ψ

rum vel poetarum fictionibus vel etiam imaginibus pro-
priis et consilio scribentis accommodate inventis, iisque
coniunctis omnibus novum quiddam effingat assumta
etiam augustiore quadam religiosae sanctitatis specie.
Iam vero talis status rerum quoniam plane similis
est atque respondet iis, quae in facto sunt posita
atque sensibus subiecta, profecto non magis dialectice
exquiri aut disserendi subtilitate fingi et inveniri
potest, quam res adspectabiles et vitae communis
experientiae obnoxiae. Ex quo sponte intelligitur,
cur Plato quo loco divinam animorum vitam olim
cum diis immortalibus actam nativamque eorum in-
dolem ac naturam describit, fabulosa narratione usus
sit7 quam profecto non propter inscitiam dialecticam
adhibuit, sed potius propterea, quod statum eorum
aliquem deformavit, unde fuisse quondam meliorem
perfectioremque ipsorum utpote nondum cum hoc
mortali corpore colligatorum fortunam et conditionem
intelligeretur. Itaque tantum abest, ut inde iuvenilis
philosophi imperitia appareat, ut hinc quoque cognos-
catur, fuisse Platonem quo tempore ista scripserit iam
interioribus philosophiae sacris initiatum⁷ ut etiam
celsiorem sapientiam ab ideis repetitam grandibus
rerum imaginibus declarare sustinuerit. Atque haec
quidem omnia etsi breviter tantum exposita sunt, ta-
men satis‚ opinor, docebunt, ne elocutionem quidem
atque dialecticam in Phaedro usurpatam id efficere,
ut liber a Platone adolescente litteris consignatus
atque publicatus esse putari debeat.

Sed satis haec de argumento et consilio, de arte
et compositione, denique de temporibus Phaedri.
Quae quidem omnia videbantur ideo copiosius et u-
berius exponenda esse, quoniam harum rerum noti-
tiam non modo ad huius libri intelligentiam, verum
etiam universorum Platonis operum cognitionem ac-
curatiorem plurimum valere nobis persuasimus. Per-
gimus ad indicanda litterarum subsidia, quibus in hac
editione adornanda uti licuit.

